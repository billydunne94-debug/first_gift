Ayoko sa maarte, kasi minsan talaga tinatamad ako mag lakad o kaya sumasakit na talampakan ko kaya mas pipiliin ko pa na umupo sa kalsada, manood ng mga tao na may kaniya-kaniyang iniisip at paroroonan, mga kotse na dumadagdag lamang sa polusyon at pampasaherong sasakyan na maghahatid sa akin sa aking pinaroroonan, sa 'yo, sa madaling salita ay ikaw. Ikaw 'yung gusto kong paroonan, at kasama umupo sa kasulok-sulukan, kahit sa pinaka mausok at hindi kaaya-ayang amoy, at kahit sa mataong lugar. Marami ka pa palang hindi na kakain na mga luto ng masa, marami rin tayong mga kalsada pang hindi natutuklasan. Tibayan mo palagi ang tiyan mo lalo na kapag ako ang kasama mo, gusto kong ipasubok sa 'yo kung gaano kasarap ang mga gawa ng masa. Sa paraan na 'yon makikita mong mahal ka ng masa sa kalsada. Sa mga ganitong pagkakataon, mas magaan ang pakiramdam ko na hindi mo kailangang magmukhang perpekto o magpanggap na may mataas na estado sa buhay. Mas gusto kong maging totoo, maglakad lang, tumambay, at umupo sa isang sulok kung saan hindi mo na kailangang mag-alala tungkol sa kung anong sasabihin ng ibang tao. Ang mga simpleng sandal kapag pagod na, maglakad sa ilalim ng araw, maghanap ng masarap na pagkain sa tabi ng kalsada, o mag-obserba ng mga tao na may kanya-kanyang pangarap. Kahit ang pagtingin ko sa mundong ito na puno ng ingay at abala, nagiging magaan kapag kasama kita. Hindi ko kailangang magmadali, hindi ko kailangang maghanap ng lugar na babagay ang suot ko, hindi ko kailangan marinig ang mga sasabihin ng ibang tao sa kung ano ang napapakita o nakikita nila kasi hindi naman nila ako kilala at hindi nila alam kung gaano tayo kasaya sa ating pag upo sa kalsada. Sana patuloy at palagi mong piliin ang makapiling ang masa at mas lalong ibigin ang simpleng pag upo sa kalsada na may pag mumuni-muni at sa sarili.