Hindi ako mahilig sa museum, kasi siguro sa tingin ko noon ay napaka boring niya parang ang habol pa ng iba no'n sa museum ay para lang kumuha ng litrato para may ma-post sa social media. Diyan ko mismo nalaman na hindi pala, hindi pala siya boring kasi nakakakita ako ng iba't ibang kulay at mga statwa ng mga kung ano-ano. Hindi lang pala siya pang post lang, napaliwanag mo sa akin Kahit hindi mo sinasabi sa akin kasi napaparamdam mo saakin na kaya pala sila kumukuha ng litrato sa lugar na 'yon para may balikan silang mga larawan ng nakaraan at kung paano mahumaling sa bawat paksa ng bawat sining. Hindi ko alam na gugustuhin kong samahan ka at libutin nang hindi napapagod at walang iniindang sakit ng paa sa buong national museum na 'yan. Sa lugar na rin na yan ay riyan ko nalaman na mahilig ka pala sa mga museum, magaling ka pala sa mag pinta, sa mga digital arts, at kahit saang mga bagay pa. Dahil sa mga karanasang iyon, mas naging makulay ang ating mga pananaw at natutuhan kong pahalagahan ang mga bagay na nakapaligid sa atin o sa akin. Ang mga sining, sa lahat ng kanilang anyo, ay nagiging isang daan para sa atin upang magmuni-muni, umintindi, magsaya, at magbigay pugay sa kagandahan ng buhay kasama ka. Hindi ako mapapagod na intindihin, aralin, at mahalin ang bawat piyesa na ayaw at gusto mo sa sarili mo. May mga bawat kwento ang bawat sining sa museum gano'n din sa 'yo, kaya hayaan mo ako na making at unawain ang mga bagay-bagay sa'yo. May mga sining din na hindi perpekto at hindi natapos sa hindi malaman na dahilan, kaya hindi mo kailangan mag paliwanag sa akin kapag may mga araw na hindi mo gusto ang pagkagawa mo sa 'yo, mga araw na hindi mo gusto ikwento ang bawat piyesa mo, hayaan mo. Hayaan mo lang kasi maiintindihan ko, at palagi kong iintindihin.